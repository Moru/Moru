Smördeg (grundrecept)
1 Deg 

4 dl Vetemjöl; ev något mer 
1 1/4 dl Vatten 
2 tsk Ättikssprit 
200 g Margarin 

En smördeg ska vara frasig, bladig eller skivig. 

Det är viktigt att alla ingredienser är kalla och har samma temperatur. 

Häll det mesta av mjölet i en bunke. Tillsätt vattnet och ättikan samt knappt 1/4 av matfettet. Arbeta ihop detta till en deg. Forma den till en rund boll och låt den vila 15 minuter inlindad i plast eller aluminiumfolie i kylskåpet. 

Skär ett djupt kryss i degen. Kavla så att degen bildar en fyrkant, ca 20x20 cm. Ruta in en kvadrat vars sidor skär deghörnen. Skiva matfettet och lägg på det. Vik degen så att hörnen möts och bildar ett konvolut. Vänd degen upp och ner. Kavla eller platta ut degen försiktigt. Mjöla lätt på både över- och undersida så att degen inte fäster vid bakbordet. Degen ska vara kvadratisk, ca 30x30 cm. Vik den i tre delar åt ena hållet. Platta till den försiktigt och vik den i tre delar åt andra hållet (dvs i 90° vinkel mot förra vikningen, min anm.) och låt den vila på kall plats minst 15 minuter. 

Kavla degen på nytt till en något större fyrkant än förra vikningen. Vik ihop degen tre gånger på ena hållet och tre gånger på andra hållet. Låt den vila på nytt i minst 15 minuter. Upprepa kavling och vikning ännu en gång. 

Nu är degen klar för utbakning. 

Tips: 

Lägg vid utbakningen ev restbitar ovanpå varandra. 

Knåda aldrig smördeg. 

Lägg alltid smördegskakor på fettfri plåt, helst sköljd med kallt vatten. Låt den utbakade degen vila på plåten minst 10 minuter innan den gräddas så behåller den formen. Grädda smördegsbakelser mitt i ugnen. Tid och temperatur är beroende av degens tjocklek.
