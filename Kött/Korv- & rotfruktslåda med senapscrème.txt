Korv- & rotfruktslåda med senapscrème

Hela middagen på en plåt. Använd gärna de rotfrukter, grönsaker och korvar du tycker bäst om.

Ugn på 225 grader

För 4 personer
2 stora morötter
500 g potatis
2 rödlökar
1 squash
200 g kålrötter
500 g korvar med mycket smak
      (t ex salsiccia, merguez)
1 tsk timjan
olivolja
salt, nymalen svartpeppar

Senapscrème
2 dl lättcrème fraiche
2-3 msk stark och söt senap (t ex honey dijon)

Gör så här:
1. Sätt ugnen på 225 grader
2. Skala och skär morötter, potatis, rödlök och squash i stora tärningar/klyftor. Skär kålroten i något mindre bitar
3. Lägg allt på en ugnsplåt/-form och ringla över 2 msk olja.
4. Skär korvarna i grova bitar och lägg ovanpå. Strö över timjan samt 1 tsk salt och 1-2 krm svartpeppar. Blanda om och stek i ugnen ca 25 minuter.
5. Rör ihop senap och crème fraiche och servera till. Strö ev över lite repade örtkryddor och flingsalt.

För alla?
Gluten- & äggfri men kontrollera för säkerhets skull innehållet i korven
Gör mjölkfri: Kontrollera för säkerhets skull innehållet i korven och använd mjölkfri crème fraiche, sour supreme

2060 kJ/490 kcal
Protein 20 g
Fett 28 g
Kolhydrater 41 g
